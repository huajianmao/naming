南皋境界何如。舍明月清风谁与居。望蓬山路杳，万株翠桧，方壶门掩，四面红蕖。中有佳人，绰如姑射，一炷清香满太虚。尘寰外，被鸣鸾报客，飞鹤传书。 
满江红（谢孟使君）
荆楚岁时，念自古、登临风俗。休更道、桓家车骑，谢家丝竹。不觉吹将头上帽，可来共采篱边菊。叹如今、重九有何人，相追逐。 
穷处士，枯如木。贤太守，温如玉。遣厨人餽酒，＿人餽粟。欲寄唐虞无限意，离骚都是相思曲。奈两三、寒蝶尚于飞，秋光促。 
满江红（自赋）
万古灰飞，算何用、黄金满屋。吾老矣，几番重九，几杯＿醁。此日登临多恨别，明年强健何由卜。且唤教、儿女逐人来，寻黄菊。 
苹已白，枫犹绿。鲈已晚，橙初熟。叹人间何事，稍如吾欲。五柳爱寻王母使，三闾好作湘妃曲。向飘风、冻雨返柴扉，骑黄犊。 
浣溪沙
一曲清溪绕舍流。数间茅屋正宜秋，芙蓉灼灼出墙头。 
元亮气高还作令，少陵形瘦不封侯。村醪闲饮两三瓯。 
念奴娇（寄孟使君）
龙山高会，忆当时宾主，风流云散。今日紫阳峰顶上，人望旌旗天半。万叠红蕖，千层黄菊，照耀成飞观。西风浩荡，碧天斜去双雁。 
遥想健笔淋漓，龙蛇落纸，妙句高张翰。笼日轻霞横数抹，绿水金波相间。目寄宣平，神追师道，归楫摇星汉。城中万户，烛光香雾交贯。 
蓦山溪
金风玉露，洗出乾坤体。乘兴到前村，见一片、清溪无底。竹篱茅舍，鸡犬两三家，寻渔父，问湘灵，拄杖斜阳里。 
青春误我，白发今如此。幸自识方壶，有个人、神通游戏。涧边野鹤，岩上忽孤云，倾浊酒，对黄花，又似东篱子。 
生查子（忆去秋抱病过冬，因赋此）
春来春色佳，秋至秋光好。无计奈春归，又看秋光老。 
去年飞雪时，病与梅花道。来岁雪飞时，为把金樽倒。 
感皇恩
年少好寻芳，早春时节。飞去飞来似胡蝶。如今老大，懒趁五陵豪侠。梦中时听得，秦箫咽。 
割断人间，柳枝桃叶。海上书来恨离别。旧游还在，空锁烟霞万叠。举杯相忆处，青天月。 
忆秦娥
村南北。夜来陡觉霜风急。霜风急。征途情绪，塞垣消息。 
佳人独倚琵琶泣。一江明月空相忆。空相忆。寒衣未絮，荻花狼藉。《淮南子》曰：“适苗类絮，而不可以为絮。” 
点绛唇
数朵芙蕖，嫣然一笑凌清晓。谢家池沼。秋景偏宜少。 
气挟清霜，似把群花小。秋风袅。湘君来了。一曲烟波渺。 
菩萨蛮
问言何处秋光好。当年曾过长洲道。一望没遮拦。天宽水亦宽。 
也因轻霭扫。也傍斜晖讨。指点与君看。画他难不难。 
桃源忆故人
人间只解留春住。不管秋归去。一阵西窗风雨。秋也归何处。 
柴扉半掩闲庭户。黄叶青苔无数。犹把小春分付。梅蕊前村路。 
浣沙溪（九日）
青女催人两鬓霜，自篘白酒作重阳。方壶老子莫凄凉。 
天地两三胡蝶梦，古今多少菊花香。只将破帽送秋光。 
点绛唇
晓角霜天，昼帘却是春天气。小园行处。双蝶相随至。 
恰向梅边，又向桃边睹。孜孜地。访兰寻蕙。谁会幽人意。 
汉宫春
春色平分，甚偏他杨柳，分外风流。夭桃自适其适，一笑还休。可怜仙李，对东风、却少温柔。争奈得、海棠妆点，向人浑不知羞。 
谁觉韶华如梦，到酴醿开后，莺语供愁。天教姚黄晚出，贵与王侔。花中隐者，有春兰、秋菊俱优。须是到、溪山清冻，江梅香喷枝头。 
菩萨蛮
双。今晨果揭其一以来。因赋此为谢，并致后会之意 
渔翁家住寒潭上。晓霜晚日时相向。三尺白鱼长。一双摇玉光。 
前朝来献状。果慰携壶望。水月正商量。小桥梅欲香。 
小重山
居士情怀爱小春。恰如重会面，旧时人。东君轻笑又轻颦。如道我，春去却伤心。 
青鸟下红巾。瑶池春信早，莫因循。柳丝黄日牡丹晨。相随逐，春浅到春深。 
聒龙谣
梦下瑶台，神飞阆苑，自叹尘寰久客。三人成周，望皇居帝宅。荡兰桨、伊阙波涛，曳玉杖、洛阳阡陌。独踌躇、武烈文谟，天垂晚，月生魄。 
故人少，别怀多，引壶觞自酌，谁怜衰白。群仙问我，尚低头方册。共云将、东过扶摇，遇鸿濛、顿超玄默。待功成，翳凤骑麟，把蟠桃摘。 
水龙吟
当年翦彩垂髫，超然便欲为仙去。世间俗状，人心狡计，不堪同住。每坐空山，独临古涧，神闲意寓。想瀛洲鸡犬，蓬莱猿鹤，应怅望，门前路。 
自昔侯王将相，几番成、落花飞絮。仰天醉眼，兴云妙手，年华迟暮。长揖烟尘，静朝日月，谁知幽素。正风清麟背，星垂海角，晓钟初寤。 
水调歌头
寄语山阿子，何日出幽篁。兰衣蕙带，为我独立万寻冈。头上青天荡荡，足下白云霭，和气自悠扬。一阵东风至，灵雨过南塘。 
招山鬼，吊河伯，俟东皇。朱宫紫阙、何事宛在水中央。长望龙辀雷驾，凭仗箫钟交鼓，宾日出扶桑。我乃援北斗，子亦射天狼。 
水调歌头
谁与玩芳草，公子未西归。天然脱去雕饰，秋水落芙蕖。发轫朝兮东壁，弭节夕兮西极，故国入踌躇。梦里不知路，南斗正扶疏。 
鸩不好，凤不利，忆三闾。算来何事，苦道岁晏孰华余。首拜东皇太乙，复次云君司命，高曳九霞裾。山鬼正含睇，慕我欲何如。 
水调歌头
尧舜去已远，稷契不重来。周流天上地下，我马亦悠哉。君向云中独立，知与何人相俟，孔盖逐风回。长忆目成处，却苦别离催。 
被明月，佩宝璐，冠崔嵬。可怜幼好奇服，年老在尘埃。天地与吾同性，日月与吾同命，何事有余哀。故国空乔木，野鹿上高台。 
水调歌头（怀吴中诸友）
孔孟化尘土，秦汉共丘墟。人间美恶如梦，试看几张书。还是天一地二，做出朝三暮四，堪笑又堪悲。谁忆陶元亮，春酒解饥劬。 
老将至，岁既晏，念春归。停云亲友南北，何以慰离居。半郭半村佳处，一竹一花生意，吾亦爱吾庐。时访前村酒，旋买小溪鱼。 
水调歌头（客有言持志者，未知其用因赋）
志可洞金石，气可塞堪舆。问君所志安在，富贵胜人乎。看取首阳二子，叩住孟津匹马，天讨不枝梧。特立浮云外，大块可齐驱。 
铁可折，玉可碎，海可枯。不论穷达生死，直节贯殊途。立处孤峰万仞，袖里青蛇三尺，用舍付河图。晞汝阳阿上，濯汝洞庭湖。 
水调歌头（客有言存心者，未得其序，因赋）
欲觅存心法，当自尽心求。此心尽处，豁地知性与天侔。行尽武陵溪路，忽见桃源洞口，渔子舍渔舟。输与逃秦侣，绝境几春秋。 
举全体，既尽得，要敛收。勿忘勿助之际，玄牝一丝头。君看天高地下，中有鸢飞鱼跃，妙用正周流。可与知者道，莫语俗人休。 
满江红
意赋之可也 
唐宋诸公，谁道得、梅花亲切。到和靖、先生诗出，古人俱拙。写照乍分清浅水，传神初付黄昏月。尽后来、作者斗尖新，仍重叠。 
离不得，春和腊。少不得，烟和雪。更茅檐低亚，竹篱轻折。何事西邻春得入，还如东阁人伤别。总输他、树下作僧来，离言说。|<鲁直云：“今作梅花树下侩。”>| 
满江红（不敢赋梅，赋感梅。）
洞府瑶池，多是见、桃红满地。君试问、江海清绝，因何抛弃。仙境常如二三月，此花不受春风醉。被贩儿、俚妇折来看，添憔悴。 
泛雪艇，摇冰枻。溪馆静，村扉闭。须祁寒彻骨，清香透鼻。孤竹赤松真我友，姚黄魏紫非吾契。笑方壶、日日绕南枝，犹多事。|<渊明云：“高举寻吾契。”>| 
水调歌头（岁暮书怀）
草木自成岁，禽鸟已春声。仰观俯察，多少宇宙古今情。遐想炎黄以上，逮至汉唐而下，几个费经营。巢许有真意，无责自身轻。 
富与贵，贫与贱，死还生。方壶岁晚，深感梅蕊向人倾。造物元来无物，有物还应自造，人意几曾平。天际识归路，野鹤忽长鸣。 
沁园春（忆黄山）
三十六峰，三十六溪，长锁清秋。对孤峰绝顶，云烟竞秀，悬崖峭壁，瀑布争流。洞里桃花，仙家芝草，雪后春正取次游。亲曾见，是龙潭白昼，海涌潮头。 
当年黄帝浮丘。有玉枕玉床还在不。向天都月夜，遥闻凤管，翠微霜晓，仰盼龙楼。砂穴长红，丹炉已冷，安得灵方闻早修。谁知此，问原头白鹿，水畔青牛。 
沁园春
峰下王道者 
家在柳塘，榜挂方壶，图挂黄山。觉仙峰六六，满堂峭峻，仙溪六六，绕屋潺湲。行到水穷，坐看云起，只在吾庐寻丈间。非人世，但鹤飞深谷，猿啸高岩。 
如今老疾蹒跚。向画里嬉游卧里看。甚花开花落，悄无人见，山南山北，谁似余闲。住个庵儿，了些活计，月白风清人倚阑。山中友，类先秦气貌，后晋衣冠。 
行香子（腊八日与洪仲简溪行，其夜雪作）
野店残冬。绿酒春浓。念如今、此意谁同。溪光不尽，山翠无穷。有几枝梅，几竿竹，几株松。 
篮举乘兴，薄暮疏钟。望孤村、斜日匆匆。夜窗雪阵，晓枕云峰。便拥渔蓑，顶渔笠，作渔翁。 
行香子（雪后闲眺）
策杖溪边。倚杖峰前。望琼林、玉树森然。谁家残雪，何处孤烟。向一溪桥，一茅店，一渔船。 
别般天地，新样山川。唤家僮、访鹤寻猿。山深寺远，云冷钟残。喜竹间灯，梅间屋，石间泉。 
水调歌头（雪中篘酒，恰得三十六壶，乃酹黄山之神，而歌以侑之）
酿秫小春月，取酒雪花晨。漏壶插破浮蚁，涌起碧鳞鳞。谁觉东风密至，更带梅香潜入，瓮里净无尘。一见酒之面，便得酒之心。 
这番酒，□□□，未及宾。黄山图就，旧日境界喜重新。三十六峰云嶂，三十六溪烟水，三十六壶春。寄语黄山道，我是境中人。 
鹊桥仙（书所作词后）
柳塘居处，方壶道号，汪姓莘名耕字。欲将丹药点凡花，教都做、水仙无计。 
家中安石，村中居易，总是一场游戏。曲终金石满吾庐，争奈少、柳家风味。 
鹊桥仙（欲雪）
傥来无定，浮生如寄，休说真非真是。道人半睡半醒时，全身在、碧霄宫里。 
风师四起，云君六合，茅舍有何准拟。待他雪阵打窗来，旋披起、半床纸被。 
沁园春
之所未备，搜寻剖□，斯已勤矣。闲从人求其法，高者如捕影，卑者不足为。嘉泰二年冬夜，坐一榻，知思所及，随手骇目。尔后凡七载，时时为之，自知非深根固蒂之道，亦可谓世外之妙观矣。《太上云笈》有四规一镜之方，存形立影之法，十五年前，未知此也。偶自有得，后乃见之。乃叹曰：太上立法，令人造此，余以无法造，顾岂妄想哉。及观楞严宾主离合之义，又知十五年前所谓，正佛之所词，故并赋之，以示同志，足以知余之不欺也 
流水小桥，茅屋竹窗，纸帐蒲团。把坎宫闭了，虎龙吟啸，离宫锁定，日月回环。万点星飞，两轮电转，五色圆光天样宽。□奇处，渐冥冥杳杳，有个鸦翻。 
当时筑著机关。后常把空华戏弄看。更有些可笑，寐中清境，有些可怪，镜里清颜。太上留魂，老君练魄，又被瞿昙都扫残。如何好，只单修见性，双炼还丹。 
杏花天（寄天台刘允叔）
残雪林塘春意浅。倚碧玉、阑干日晚。天涯五色明如翦。上有新蟾占断。 
从别后、水遥山远。倩说与、天台刘阮。方壶只有梅花伴。不似桃花庭院。 
杏花天（有感）
美人家在江南住。每惆恨、江南日暮。白苹洲畔花无数。还忆潇湘风度。 
幸自是、断肠无处。怎强作、莺声燕语。东风占断＿筝柱。也逐落花归去。 
减字木兰花
诗家清绝。檐外森然苍玉节。学易无思。一笑窗前白玉妃。 
何人共说。山上青松松上雪。更有谁知。溪在门前月在溪。 
西江月（赋红白二梅）
红白虽分两色，清香总是梅花。早春风日野人家。相对伯夷柳下。 
爱影拈将灯取，惜香放下帘遮。长安如梦只堪嗟。乐此应须贤者。 
西江月（赋红梅）
曾把江梅入室，门人不敬红梅。清香一点入灵台。傲雪家风犹在。 
状貌妇人孺子，性情烈士奇才。自开自落有谁来。与妆上林相待。|<上林苑有朱梅>| 
西江月
之。余意古松之散在天地间，其拄青天而蔽厚地者，可以数计周知。欲合而处之，不可得也。作问松 
天下老松有数，人间不记何年。海心岳顶寺门前。我欲收成一片。 
为向此公传语，却教老子随缘。龙盘虑踞负青天。岂若吾身亲见。 
卜算子（立春日赋）
夏则饮红泉，冬则餐红术。一片新春入手来，不费些儿力。 
春在水无痕，春在山无迹。李白桃红未吐时，好个春消息。 
南乡子
茅舍起疏烟。家在寒溪阿那边。修竹当篱梅当户，萧然。问是尧天是葛天。 
风雨入新年。惟恐春阴咽管弦。绿酒一樽歌一曲，人传。不属天仙属散仙。 
好事近（嘉定二年正月二日大雪）
堂上拄黄山，辉映庭前春雪。记得山中雪境，恰一般清绝。 
须知天锡与方壶，比似镜湖别。好得镜湖狂客，伴方壶欢伯。 
好事近（雪后金叔润相挽溪行）
挽我过溪桥，请与春风权摄。推出雪峰千丈，照碧溪春色。 
别来三度见梅花，今日共君说。只这溪山十里，剩几多风月。 
生查子（春晴寓兴）
天上不知天，洞里休寻洞。洞府天宫在眼前，春日都浮动。 
我自觉来看，他在迷时梦。觉则人人总是仙，步步乘鸾凤。 
好事近
是而出，有不可胜言者矣。约而赋之，凡七篇 
风日未全春，又是春来风日。不出方壶门户，见东皇消息。 
此时春事苦无多，春意最端的。却被草牙引去，向柳梢收得。|<右孟春>| 
好事近
春早不知春，春晚又还无味，一点日中星鸟，想尧民如醉。 
不寒不暖杏花天，花到半开处。正是太平风景，为人间留住。|<右仲春>| 
好事近
风雨打黄昏，啼杀满山杜宇。到得人间春去，问英雄何处。 
桃红李白竞春光，谁共残妆语。最是梨花一树，照谁家庭户。|<右季春>| 
好事近
阆苑梦回时，窗外数声啼鸟。觉我床前天气，便清明多少。 
诗人门户约花开，宿蝶误飞了。一段山青水绿，作洞庭春晓。|<右春晓>| 
好事近
夹岸隘桃花，花下苍苔如积。蓦地轻寒一阵，上桃花颜色。 
东邻西舍绝经过，新月是相识。白玉阑干斜倚，作蓬山春夕。|<右春夕>| 
好事近
天宇绿无云，迟日江山如绣。是日轻衫团扇，笑折花相授。 
南山之北北山南，星鸟尚依旧。谁在松风高卧，作嵩阳春昼。|<右春书>| 
好事近
月落画桥西，花影柳阴相亚。把住常娥问道，是谁家亭榭。 
天边处士少微星，正在杏花下。斜卓参旗一片。作草堂春夜。|<右春夜>| 
洞仙歌（正月二日大雪，自后雨雪屡作，至三十日甲子，始晴）
春王正月，雪阵联翩下。我有春风怎生卖。忽扫残夜雨，推出朝阳，天地里，玉烛一枝无价。 
早春虚过了，尚有二分，是处春光好收买。也不违天性，不远人情，杨柳陌、临水夭桃亭榭。身子外、只要自家人，共酒后羲皇，花前偏霸。 
乳燕飞
有石楠红叶，飘下樽俎间，小饮而归，久立碧桃花下，即事赋之 
策杖南山去。到南溪、谁家宅院，欺人先渡。羽扇徐麾僮仆退，翠柳白沙西路。帝赐我、阆风玄圃。一片飞来红叶阔，细看来、上有双鸾句。应念我，尘中住。 
眼前儿女闲相语。怪人间、禁烟时节，安排樽俎。为道从来寒食好，且莫思量今古。共绿水、春风鸥鹭。望我壶天天未晚，记碧桃、花发闲庭户。归到也，对花舞。 
八声甘州
惜余春、蛱蝶引春来，杜鹃趣春归。算何如桃李，浑无言说，开落忘机。多谢黄鹂旧友，相逐落花飞。芳草连天远，愁杀斜晖。 
谁向西湖南畔，问亭台在否，花木应非。看孤山山下，惟说隐君庐。想钱塘、春游依旧，到梨花、寒食隘舟车。寻常事，不须惆怅，暮雨沾衣。邵康节云：“风雨寻常事，人心胡不安。” 
浣沙溪
属余赋词。遂以此意赋之。二月初二夜 
白日青天蘸水开。落花江上玉鞭回。东君擎出牡丹来。 
独占洛阳春气足，遂中天下作花魁。相知深处举离杯。使君时擢浙东仓使。 
满庭芳（雨中再赋牡丹）
云绕花屏，天横练带，画堂三月初三。斜风细雨，罗幕护轻寒。无数天香国色，枝枝带、洛浦嵩山。烧红烛，吞星□日，光射九霞冠。 
仙宫，深几许，黄莺问道，紫燕窥帘。似太真姊妹，半醒微酣。须信生来富贵，何曾在、草舍茅庵。皇州近，扁舟载去，春色冠东南。|<韩魏公牡丹诗云：“管弦围簇生来贵。”>| 
谒金门
檐溜滴。都是春归消息。带雨牡丹无气力。黄鹂愁雨湿。 
争看洛阳春色。忘却连天草碧。南浦绿波双桨急。沙头人伫立。 
玉楼春（赠别孟仓使）
一片江南春色晚。牡丹花谢莺声懒。问君离恨几多长，芳草连天犹觉短。 
昨夜溪头新溜满。樽前自起喷龙管。明朝飞棹下钱塘，心共白苹香不断。 
江神子（再赠）
鹧鸪声里别江东。绿阴中。夕阳红。一点离愁，相对景重重。目断大罗天上客，朝玉帝，把芙蓉。 
紫阳山下偶相逢。醉金钟。跨苍龙。归去故山，犹带白云封。洞口桃花如恨我，飘满地，任春风。 
满庭芳（寿金黄州）
云梦南来，岷嶓东会，楼前天水苍茫。黄州太守，万里作金汤。淮上烟尘初敛，仍安集、耕陇渔乡。须知道，纶巾羽扇，不独数周郎。 
生朝，遥想处，雪消赤壁，春动黄冈。有新翻杨柳，细抹丝簧。竹外一枝更好，应回首、清浅池塘。看看也，天边凤诏，归侍赭袍光。 
哨篇
侧按《稼轩词》。 
近腊景和，故山可过，足下听余述。便自往山中，憩精蓝，与僧饭讫。北涉灞川，明月华映郭，夜登华子冈头立。嗟辋水沦涟，与月上下，寒山远火蒙笼。听林外犬类豹声雄。更村落谁家鸣夜舂。疏钟相闻。独坐此时，多思往日。 
噫，记与君同。清流仄径玉琤琮。携手赋佳什。往来萝月松风。只待仲春天，春山可望，山中卉木垂萝密。见出水轻＿，点溪白鹭，青皋零露方湿。雉朝飞，麦陇鸣俦匹。念此去非遥莫相失。傥能从我敢相必。天机非子清者，此事非所急。是中有趣殊深，愿子无忽。不能一一。偶因驮檗附吾书，是山人王维摩诘。 

　


　全宋词



郭应祥
万年欢（瑞庆节）
佳气葱葱，望长安日下，鸾鹤翔舞。天祐皇家，当年挺生真主。令节标名瑞度，曾未数、电枢虹渚。人都道，福若高宗，太平赛过仁祖。 
需云燕锡广宇。有霓旌绛节，西极金母，笑捧蟠桃，更酌九霞清醑，持向两宫三殿，愿岁岁、此觞同举。南山寿、海算沙量，定应高出前古。 
菩萨蛮（喜雪）
当年瑞雪多盈尺。今年仅有些儿白。天欲兆丰年。须教趁腊前。 
南枝初破萼。风味浑如昨。快与泻银瓶。寒醅醉易醒。 
菩萨蛮（施尉生日）
开禧三月初逢九。持杯来庆梅仙寿。警捕恰三年。四封人宴然。 
政成应不日。去作朝京客。阴德合长生。休看三住铭。 
菩萨蛮（立春日）
雪销未久寒犹力。霜华特地催晴色。残腊尚余旬。隔年先见春。 
独怜霜点鬓。羞戴银幡胜。百里欲熙然，今年强去年。 
菩萨蛮（同僚友泛舟作）
泉江三遇昌阳节。棹歌还向中流发。急桨更轻绕轻桡。看谁夺得标。 
明年归紫淦。尚忆舟同泛。应有旧双鬟，能讴菩萨蛮。 
菩萨蛮（六月十三日，同官携具，以予被荐）
转头又是清秋近。晚风淅淅凉犹嫩。多谢客携觞。空惭画饼章。 
中亭明月可。未要亲灯火。十阅望舒圆。归期在眼前。 
菩萨蛮（丁卯寿李嗣宗）
去年持酒为君寿。劝君快上悬车奏。通籍已金闺。腰银袍亦绯。 
壶中闲日月。自有长生诀。父子弟兄贤，一门行地仙。 
菩萨蛮（去岁寿李嗣立）
诞辰迟似秋三日。草堂已有新凉入。鬓绿未全霜。欣然把一觞。 
吟松新纳禄。共享清闲福。两个老人星。君家难弟兄。 
菩萨蛮
牡丹已过酴醿谢。那堪风雨连朝夜。底事最堪悲。春归人未归。 
春宜留取住。人却推将去。早晚遂江滨。欢然夸尹新。 
菩萨蛮（丁卯八月九日鹏飞集作）
秋堂积雨新凉入。今宵雅趁鹏飞集。劲翮会高风。功名亥睡中。 
笔头元有准。快写平生蕴。何日捷书来。重阳把一杯。 
菩萨蛮（三月六日静胜小集）
去年今日游稽古。斓斑曾著莱衣舞。四世共团栾。津然一笑欢。 
归期今不远。孥累俱先遣。犹有社中人。相从寂寞滨。 
菩萨蛮（饯太夫人之南丰）
修途六月清无暑。潘舆稳向盱南去。喜气已津津。平反一笑春。 
人言阴德报。罗纸重重诰。明岁早归来。泉江去鹞催。 
菩萨蛮（邹伯源园木犀，次彭孚先韵）
涂黄仙子娇无力。秋花不敢争颜色。风物一番新。从今到小春。 
新词仍险韵。赓续惭非称。桃李寂无言。此花名独传。 
菩萨蛮（县斋木犀今年殊未开，而盆菊特茂盛，以晦日约客。）
未观严桂先观菊。世间底事真迟速。节物苦相催。重阳便到来。 
白衣何处觅。沽酒邀佳客。一笑有余欢。官居终日闲。 
菩萨蛮（送太夫人就养南安）
佳辰昨日传筒黍。今朝重把离觞举。别驾奉安舆。前呵方塞途。 
庞眉真寿相。两处交迎养。庾岭到星沙。风光属一家。 
菩萨蛮（戊辰重阳）
分宜七里逢重九。篱根无菊尊无酒。萧飒鬓如蓬。不禁吹帽风。 
插花开口笑。未分输年少。明岁定王台。传杯不放杯。 
渔家傲（丁卯生日自作）
去岁簿书丛里过。生朝也有人来贺。随分侑尊呼几个。胡厮和。愁颜镇日何曾破。 
素发如今添老大。归来方是闲当座。旋擘黄柑＿白堕。哩喻口罗。从他扰扰如旋磨。 
渔家傲（用履齐韵赠邵惜惜）
自古馀杭多俊俏。风流不独夸苏小。又见尊前人窈窕。花枝袅。贪看忘却朱颜老。 
曲巷横街深更杳。追欢买笑须年少。悔不从前相识早。心灰了。逢场落得掀髯笑。 
传言玉女（五月四日孙佥判四昆仲携具稽古堂观竞渡，有作）
稽古堂前，恰见四番端午又来江上，听鸣鼍急鼓。棹歌才发，漠漠一川烟雨。轻舟摇扬，心掀舞。 
倦客今年续命，欠□彩缕。归期渐近，划地萦心绪。何日斑衣，更看迎门儿女。百怀且付，尊前蒲黍。 
鹧鸪天
眼前好景真无尽，身外浮名尽可轻。 
穷胜赏，续欢盟。直饶风雨也须晴。满头插菊掀髯笑，笑道齐山浪得名。 
鹧鸪天（癸亥十一月十四日为内子寿）
爱日迎长月向圆。当年飞堕蕊珠仙。相门赫奕人争羡，阃则柔嘉世所贤。 
罗纸贵，彩衣鲜。鼎来盛事乐无边。妇姑夫妇孙和子，同住人间五百年。 
鹧鸪天（甲子重阳）
谁道他乡异故乡。泉江风物似湄湘。钗头缀糁萸偏紫，杯面浮金菊倍黄。 
今共古，几重阳。休将往事更平章。舞衫歌扇姑随分，又得掀髯笑一场。 
鹧鸪天
风雨潇潇旧满城。今年九日十分晴。且同北海邀佳客，共向东篱看落英。 
罗绮队，管弦声。银山高处好同登。催租岂解妨诗兴，自是潘郎句未成。 
鹧鸪天
鸾诰双双妇与姑。家尊荣宦到中都。暂时花县飞凫与，新看芝庭捧鹤书。 
梅欲放，柳将舒。诞辰先占一阳初。清心堂下围红处，剩有长生酒满壶。 
鹧鸪天（遁斋自作生日）
垂领纷纷已二毛。可堪州县尚徒劳。催科自笑阳城拙，勇退应惭靖节高。 
来祝寿，笑儿曹。说椿说柏说蟠桃。世间底事非前定，妙理还须问浊醪。 
鹧鸪天（宴王园作）
休道泉江寂寞滨。喧喧歌吹遍城＿。莫辞邀赏连三日，且庆开禧第一春。 
呼小队，领嘉宾。王园佳处踏芳尘。星球不用随归骑，自有山头月逐人。 
鹧鸪天（乙丑八月十八日寿太孺人）
人道今年秋较迟。木犀全未放些儿。不因诞节开千岁，争得今辰把一枝。 
呼宝鼎，伴渠伊。堂萱喜色正融怡。儿前妇后孙曾从，岁岁称觞无尽期。 
鹧鸪天（中秋后一夕宴修成之、富正甫作）
万里澄空没点云。素娥依旧驾冰轮。自缘人意看承别，未必清辉减一分。 
倾白堕，拥红裙。不知谁主复谁宾。更筹易促愁分袂，又作东西南北人。 
鹧鸪天（乙丑岁寿内子）
怪得欢声满十龙。诞辰和气敌严冬。安书莲幕欣频到，庆事花城喜屡逢。 
琼液泛，宝熏浓。华堂交口祝椿松。阿姑同健夫偕老，会有重重锦诰封。 
鹧鸪天（丙寅元夕）
动地欢声遍十龙。元宵真赏与民同。春归莲焰参差里，人在蓬壶快乐中。 
乘皓月，逐和风。凉舆归去莫匆匆。班春休道无千炬，也有星球数点红。 
鹧鸪天（寿徐主簿）
前数重阳后小春。中间十日是生辰。二年稳作栖鸾客，百里谁非贺燕人。 
无一事，扰天真。年登八八愈精神。句稽宜解淹贤辙，黄发犹须上要津。 
鹧鸪天（季功旬会之次日，小醵饯陈巡入乡）
点检尊前主与宾。今宵依旧昨宵人。自缘笑语生和气，不为风光属小春。 
香叆叇，酒清醇。山肴野蔌总前陈。掀髯抵掌君休怪，镜里星星白发新。 
鹧鸪天（丙寅岁寿内子）
贺了生辰却贺冬。今年乐事又重重。寿香喷处芝兰馥，寿酒斟时琥珀浓。 
偕桂隐，到花封。迎长介寿恰三逢。明年此日称觞罢，稳上肩舆九里松。 
鹧鸪天（丁卯岁寿太夫人）
诞节初开七＿祥。今秋仍喜十分凉。称觞堂下孙和息，备福人间寿且康。 
从庾岭，到章江。两州元自接封疆。儿曹此去分风月，莱彩潘舆乐未央。 
鹧鸪天（戊辰正月十一日寿八兄）
瓶里梅花香正浓。阶前更著锦熏笼。且留幡胜明朝戴，共庆桑蓬此日逢。 
眉镇绿，脸长红。后堂无日不春风。明年定又强今岁，会有明珠入掌中。 
鹧鸪天（戊辰七夕）
令节标名自古闻。今宵银汉耿无云。难寻海上乘槎客，空诵河东乞巧文。 
罗异果，炷名熏。纫针捻线漫纷纷。蓬莱底事回车处，暗想当年钿合分。 
鹧鸪天（梦符置酒于野堂，出家姬歌自制词以侑觞，次韵）
我离浏川七载强。去思那有召公棠。方怀旧友归鸿阁，忽枉高轩戏彩堂。 
频举白，剩添香。剧谈不觉引杯长。官居也有城门禁，未到三更尽不妨。 
鹧鸪天（戊辰生日自作）
古遂长沙千里遥。三年三处做生朝。试拈疏蕊铜瓶插，更把轻沈宝鼎烧。 
杯绿泛，脸红潮。抱孙娱膝语声娇。官居只似私居样，管取寒松最后凋。 
鹧鸪天（丁卯岁寿内子）
方是闲堂寿宴开。今回生日胜前回。慈闱斑貌看看到，别驾除书鼎鼎来。 
粉彩服，滟金杯。缓歌慢舞不须催。明年此际称觞罢，醉向裴亭与定台。 
西江月（七夕后一日县斋袓）
巧节已成昨梦，今宵重倒芳尊。主宾和气敌春温。雄辩高谈衮衮。 
剩把烛花高照，频教舞袖轻翻。笛声幽咽鼓声喧。却恨更筹苦短。 
西江月
锁棘方当拔士，挥毫正好＿文。词源三峡笔千军。尽出平生素蕴。 
天府伫登名姓，夜窗不负辛勤。直须平步上青云。始信文章有准。 
西江月
十桂胜如五柳，九秋赛过三春。蓬蓬金粟吐奇芬。自有天然风韵。 
休羡一枝高折，尽教十里遥闻。尊前若有似花人。乞与些儿插鬓。 
西江月
申刻雨大作，酉刻已开霁，三更月出。 
赏月几成喜雨，开尊仍间围棋。令人却忆敬斋词。小饮不妨文字。 
底事冰轮未放，犹教银幕低垂。休言动是隔年期。闰八看看又至。|<是岁有闰中秋。>| 
西江月（遁斋生日，有以喜神之轴来为寿者，悬之照壁，遂作。）
此老谁描拙状，今朝持献生辰。一人能变作三人。说与儿曹未信。 
坐者行者立者，化身报身法身。且须辨取假和真。肥瘦短长休问。 
西江月（寿李知丞）
明日恰当人日，今年远胜常年。瓣香卮酒寿蓝田。喜色津然满面。 
及戍人方竞进，悬车公独高骞。身闲便是地行仙。赢得千秋强健。 
西江月（戊辰七月十日作）
今节无过七夕，今年已隔三宵。奔驰五百里而遥。行止非人所料。 
月入尊罍楚楚，风生襟袖飘飘。不须抵死＿河桥。对月临风一笑。 
西江月（席间次潘文叔韵）
妙句春云多态，丰姿秋水为神。慕潘应有捧心颦。谁是相看楚润。 
试问甜言软语，何如大醉高吟。杯行若怕十分深。人道对花不饮。楚娘、润娘，维扬二妓。昔人诗云：“楚润相看别有情。” 
西江月
洗眼重看十桂，转头已过三秋。人生遇坎与乘流。何况有花有酒。 
花若于人有意，酒能为我浇愁。试＿金蕊泛金瓯。比似菊英胜否。 
西江月（赋木犀次李季功韵）
碎影乱筛月地，浓香时度风檐。渊明有菊径开三。不似此花雅淡。 
兰蕙芬敷可并，芙蓉浅俗堪嫌。美人妆罢笑窥帘。插鬓些儿正欠。 
西江月（次彭天若元夕观灯之韵）
歌扇潜回暖吹，酒兵顿解寒围。红莲绛蜡两交辉。小醉何妨大醉。 
落笔君如王勃。属辞我愧周墀。明年应记盍簪时。耿耿怀人不寐。 
西江月（天祐遣饷牡丹，侑以新词，次韵为谢）
为爱脸边著晕，更怜肌里生香。此花端合占年芳。两朵那堪一样。 
自叹思归陶令，忽逢好事彭郎。朋来异卉与名章。击节何妨叹赏。 
西江月（赋紫笑花）
不但酴醿芍药，此花亦殿余春。麝囊初破酒初醺。恰有这般风韵。 
烂坼真成绝倒，半开犹带轻颦。不知抵死笑何人。待与折来细问。 
西江月（寿韩宰）
乐事无过新岁，生辰恰占元宵。湄湘台下有欢谣。今尹风流年少。 
暂借牛刀凫舄，宜参豹尾鸡翘。政成三异合归朝。拭目天边紫诏。 
西江月（庆太夫人七十）
头上银幡初卸，堂前玉斝重飞。人言七十古来稀。七十如今已至。 
斑白元无一点，微黄已透双眉。一番庆寿十年期。更庆十番不啻。 
西江月（戊辰八月一日寿赵丞，其日社）
朔旦生朝同贺，寿觞社瓮齐倾。湄湘元是小东京。著个风流贰令。 
地胜岂如人胜，秋清争似官清。双瞳炯炯鬓青青。稳上华途捷径。 
西江月（韩亨道席上次方孚若韵）
送我匆匆行色，赖君衮衮名章。德星今夜聚清湘。岂羡瀛洲方丈。 
宾醉须教主醉，更长不怕杯长。凤鸣端合在朝阳。飞诏来从天上。 
昭君怨（醉别小妓丽华）
歌舞籍中第一。情致人间第一。年纪不多儿。尽娇痴。昨夜华严阁下。 
今夜海棠洞下。多少别离情。泪盈盈。 
昭君怨（乙丑九日前二日偕元择、茂叔、季功登高作）
去岁银山塔上。今岁金山塔上。屈指到泉江。再重阳。 
有菊不妨同戴。有酒不妨同醉。嘉客与佳宾。两俱新。 
玉楼春
匆匆相遇匆匆去。恰似当初元未遇。生憎黄土岭头尘，强学章台街里絮。 
雨荒三径云迷路。总是离人堪恨处。从今对酒与当歌，空惹离情千万绪。 
玉楼春（丁卯四月一十三日书考会作）
贤僚益友俱亲密。真个三年如一日。清尊倒处笑喧哗，彩笔吟余才俊逸。 
杯盘狼藉情真率。歌管棋枰仍间出。今朝又喜盍朋簪，何日定当抛县绂。 
鹊桥仙（甲子七夕）
金风淅淅，银河耿耿，七夕如今又至。人间唤作隔年期，但只似、屈伸指臂。 
罗花列果，拈针弄线，等是纷纷儿戏。巧人自少拙人多，那牛女、何曾管你。 
鹊桥仙（甲子中秋）
金飙乍歇，冰轮欲上，万里秋空如扫。一年十二度团圆，甚恰限、今宵最好。 
烹麟脍凤，幕天席地，争似杯盘草草。明年应更胜今年，但只恐、朱颜暗老。 
鹊桥仙（□□立春）
泥牛击罢，银幡卸了，又是一番春至。有人耳畔语低低，道宜入、新年吉利。 
堆盘红缕，浮杯绿蚁，自有及时风味。从今日日是东风，待拚了、偎红倚翠。 
鹊桥仙（乙丑七夕）
薄云笼月，轻飙却暑，天上人间佳节。银河自有鹊为桥，又那要、兰舟桂楫。 
后期可准，新欢如昨，选甚轻离易别。姮娥休要妒人呵，待更与、留连一霎。 
鹊桥仙（周监旬会上作）
六人欢笑，六姬讴唱，六博时分胜负。六家盘馔斗芳鲜，恰两月、六番相聚。 
特排整整，华筵楚楚，终是不如草具。赏心乐事四时同，又管甚、落花飞絮。 
鹊桥仙（旬会作）
六丁文焰，六韬武略，那更六经心醉。六人相对座生风，继六逸、当年旧事。 
六州清唱，六么妙舞，执乐仍呼六妓。大家且饮六分觥，看宾主、迭居六位。 
鹊桥仙（雨中赏酴醿，次周监税韵）
杯盘草草，园亭小小，不用罗帷锦幄。酴醿本是殿余春，更风雨、无端趱却。 
有词可和，有棋可赌，杂以诙谐戏谑。闲时日日可遨嬉，又选甚，花开花落。 
鹊桥仙（五月四日仲远浴儿）
去年七夕，今年五日，两见浴儿高会。乃翁种德已多年，看衮衮、公侯未艾。 
封胡羯末，综维缜绛，堪羡金鱼垂袋。丹砂白蜜不须涂，把续命、彩丝与带。 
鹊桥仙（丙寅七夕）
两情相向，一年厮睚，等得佳期又到。休言夜半悄无人，那喜鹊、也须知道。 
来今往古，吟诗度曲，总漫萦牵怀抱。不如乞取巧些些，待见了、分明祷告。 
鹊桥仙（丙寅除夕立春，骨肉团聚，是夕大雪）
立春除夕，并为一日，此事今年创见。席间三世共团栾，随分有、笙歌满院。 
一名喜雪，二名饯岁，三则是名春宴。从教一岁大家添，但只要、明年强健。 
鹊桥仙（丁卯七夕）
今年七夕，新秋三日，已觉凉生院宇。吾乡风物胜他乡，那更著、莱衣起舞。 
泛槎经岁，分钗半夜，往事流传千古。独怜词客与诗人，费多少、闲言泼语。 
浣溪沙（次李茂叔韵）
仙子凌波袜有尘。翰林＿藻笔如神。此花此曲两无伦。 
不与妆台簪宝髻，却来书阁伴幽人。恨无佳客只空尊。 
浣溪沙（嗣立置酒稽古，令予坐东）
屈指中秋一日期。雨余云薄月来迟。冰轮犹自欠些儿。 
世事孰非颠倒相，客居东位主人西。觞行莫惜醉如泥。 
浣溪沙
树底全无一点红。今年春事又成空。不须追恨雨和风。 
欲去未来多恶况，独眠无寐少欢＿。一声啼＿五更钟。 
浣溪沙（赠陈惜惜、怜怜）
尊俎之间著二陈。津津眉宇笑生春。清歌妙舞两无伦。 
叔隗轻盈饶态度，小乔妩媚足精神。风流总属一家人。 
好事近（丙寅重阳）
今日十分晴，好个重阳天气。又向银山高处，为黄花一醉。 
泉江风物饱相谙，瞥眼过三岁。但得明年强健，任举杯何地。 
好事近（丁卯元夕）
今岁度元宵，随分点些灯火。不比旧家繁盛，有红莲千朵。 
客来草草办杯盘，＿＿杂蔬果。休羡暗尘随马，与银花铁锁 
好事近（家人生日）
今岁庆生朝，迟似迎长十日。试向彩衣堂下，听欢声洋溢。 
小孙能笑长能歌，已自堪娱膝。管取婆犹未老，见满床堆笏。 
满江红（次贾子济韵）
节物匆匆，又还见、浓春入眼。那更是、晓风初扇，宿云都卷。蝶舞已便花蕊乱，燕归仍惬香泥暖。又何须、女手学春工，并刀翦。 
欢乐事，郊＿遍。游赏处，轮蹄远。听谁家弦管，日开华宴。有客＿毫多丽句，惭予拆袜无长线。问新来、诗酒顿然疏，怎消遣。 
满江红（次子云弟韵）
五十头颅，早已觉、飞腾景暮。愁眼看、蜂黄蝶粉，草烟花露。莫做阳台云雨梦，休怀渭北春天树。怅城＿、多少踏青人，红尘路。 
怀古恨，凭书诉。倾国貌，障羞妒。记山阴陈迹，群贤星聚。对景裁诗真漫与，看花不饮成虚负。问落红、千点总随流，归何处。 
满江红（寿韩思机）
七帙华年，这强健、人谁得似。还又见、设弧令旦，秋风生桂。教子已成森砌玉，弄孙仍得追风骥。更后堂、深处著婵娟，笙歌沸。 
香叆篆，杯浮蚁。欢意洽，酡颜醉。有静中日月，闲中天地。不必亲扶灵寿杖，何须远挹浮丘袂。看蟠桃、著子又开花，三千岁。 
念奴娇（次贾子济韵）
琼苞玉屑，问天公、底事乱抛轻坠。城郭山川都一样，那得个般清气。谢女才情，如何只道，柳絮因风起。比梅差可，但无绿萼红蕊。 
坐上十客雄豪，颓然一老，草具相邀致。驱尽寒威凭酒力，买笑千金须费。谁办佳词，洛阳年少，笔下生新意。待添几盏，共君今夕同醉。 
虞美人（送张监税）
二年浏水司征榷。小却平戎略。征衫指日去朝京。恰恰一江新渌、可扬＿。 
诗工画妙俱臻极。到处留真迹。一尊莫惜暂停桡。不待离歌唱彻、已魂销。 
虞美人（茂叔、季功置酒稽古堂，以瓶贮四花，因赋）
梅桃末利东篱菊。著个瓶儿簇。寻常四物不同时。恰似西施二赵、太真妃。 
从来李郭多投分。伯仲俱清俊。苍颜独我已成翁。尚许掀髯一笑、对西风。 
虞美人（送周监税）
周郎素蕴平戎略。聊此司征榷。他人两载已辞难。君独三年、只作一朝看。 
紫萸黄菊重阳后。木落秋容瘦。休斟别酒惨离裾。戚畹如今、个个有新除。 
虞美人（次沈庄可韵）
天公有意留君住。故作纤纤雨。闭门觅句自持觞。并舍官梅时有、过来香。 
沈郎诗骨元来瘦。更挹湘江秀。不须骂雨及嘲风。收拾个般都入、锦囊中。 
醉落魄（丙寅中秋）
琼楼玉宇。分明不受人间暑。寻常岂是无三五。惟有今宵，皓彩皆同普。 
素娥阅尽今和古。何妨小驻听吾语。当年弄影婆娑舞。妙曲虽传，毕竟人何许。 
采桑子（老人生日）
中秋过了还逢社，寿我亲闱。百里熙熙。尽道平反赖母慈。 
浏川水阔吾山峻，福禄如斯。禄鬓青眉。子又生孙孙又儿。 
采桑子（赠丽华）
饯筵绿绕红围处，只这孩儿。两泪垂垂。不忍教人遽别离。 
别离不作多时计，千日为期。却恐归时。人道寻春已较迟。 
朝中措（寒食前一日陪令佐小饮县圃，席上赋）
海棠零落＿花繁。春意已将阑。予告恰当寒食，邀宾同赏芳园。 
湄湘台畔，杯盘楚楚，歌舞喧喧。预约牡丹开后，更须重倒消尊。 
卜算子
春事到清明，过了三之二。秾李夭桃委路尘，太半成泥滓。 
只有海棠花，恰似杨妃醉。折向铜壶把烛看，且莫教渠睡。 
卜算子
客以赏之，仍呼侑尊者六辈，酒半，人簪其一，恰恰无欠余。因赋 
谁把洛阳花，翦送河阳县。魏紫姚黄此地无，随分红深浅。 
小插向铜瓶，一段真堪羡。十二人簪十二枝，面面交相看。 
减字木兰花（寿李茂叔）
仲春上七。门左垂弧当此日。点检春光。百草千葩已斗芳。 
折花持酒。彩袖殷勤来祝寿。明岁而今。稳向南宫待捷音。 
减字木兰花
偶然相聚。最是人间堪乐处。散步寻春。来作琴堂不速宾。 
缓歌一曲。野鹜纷纷都退缩。不用多杯。准拟花时日日来。 
减字木兰花（戏万安胡簿）
栖鸾高士。文采风流谁得似。年德虽高。对酒当歌气尚豪。 
明眸皓齿。一朵红莲初出水。膝上安排。爱惜须教不离怀。 
减字木兰花（用季功韵戏呈子定）
遇如不遇。最是暂来还复去。归到乡关。欲再来时却恐难。 
丁宁去后。倩雁传书须访旧。万斛羁愁。逐水那容许大舟。 
柳梢青（惜花）
春事匆匆。花慵柳困，雨横风狂。寄语诗人，须烧银烛，与照红妆。 
休言桃李河阳。但过眼、难寻色香。只有今宵，更无明日，且缓飞觞。时侑觞者明日遂行 
柳梢青（乙丑自寿）
遁斋居士。今年今日，又添一岁。鬓雪心灰，十分老懒，十分憔悴。 
休言富贵长年，那个是、生涯活计。茗饮一瓯，纹楸一局，沈烟一穗。 
柳梢青
薄晚才晴。相邀移席，待月中庭。环坐斯须，屋出高处，忽吐微明。 
云收雨止风停。人世有、琼楼玉京。一任星移，从教斗转，且缓飞觥。 
柳梢青（送别陈廉州于一片潇湘）
合浦名邦。风流太守，紫绶金章。暂驻旌麾，来临祖席，一片潇湘。 
且须缓举离觞。细看取、眉间点黄。未到还珠，已闻赐玺，归近清光。 
柳梢青（两邑大夫鞭春之集，城南主人张澧州有词，次其韵）
两令邀宾。城南佳处，饯腊迎春。步入梅林，纷然缟袂，间以红英。 
遥岑寸碧增明。更酬唱、无惭昔人。一笑相欢，且斟佳醑，休羡莼羹。 
生查子（八月二十四日桂隐观菊，次彭孚先韵）
尊前主与宾，欠一还成九。休唱木犀词，预余黄花酒。 
开怀今夕同，分手明朝又。不管岁年催，且把馨香嗅。 
生查子（谢德操席上次卢守）
银烛映红衫，薄暮新梳洗。一笑奉宾欢，未解东君意。 
回廊月转初，忆趁良宵会。喜事在明年，剧饮拚先醉。 
点绛唇（王园次施尉韵）
九十韶光，闲忙晴雨常相半。赏春有愿。乘兴宁论晚。 
纵饮筠溪，日午花阴转。杯行缓。量慳嫌浅。须索斟教满。 
点绛唇（只林寺劝农）
小队郊＿，耄倪争看铜章吏。来宣德意。劝相遵彝制。 
夜雨连明，百谷应滋遂。真奇事。开禧元二。总是丰登岁。 
点绛唇（卢守席上）
五马归来，后车载得如花女。缓歌金缕。新样京华舞。 
主悦宾欢，一醉祛袢暑。停箫鼓。且须听取。三朵花能语。 
点绛唇（庆江王之武子新居）
甲第初成，持杯酌酒来相庆。棣华辉映。相对开三径。 
小巧规模，百事都相称。年方盛。从容啸咏。不碍青云兴。 
江城子（重阳次施尉韵）
开尊拟对菊花黄。舞伊凉。掺渔阳。更有风流，妓女胜徐娘。只道难逢开口笑，争驰逐，利名场。 
玉山蓝水两茫茫。采幽香。泛清觞。橙橘堆盘，犹恨未经霜。底事□□堪喜处，丰年最，冠江乡。邻邑问阙雨，独此邦大熟，故卒章云。 
临江仙（庆谢操生子）
忆我归舟初系岸，君家盛事先知。后房深处第三姬。熊罴符吉兆，鹫＿产佳儿。 
衮衮庆源真未艾，谢兰还茁新枝。娇婴想见白和眉。他年贤子弟，今日小机宜。 
临江仙（丙寅生日自作）
老子开年年五十，依前恁地痴顽。昨非今是有无间。惟惭新赤绂，不称旧苍颜。 
休羡长年并极富，休贪宝带腰钚。人生难得是清闲。急须抛县印，归去隐家山。 
霜天晓角（赵簿席上写目前之景）
琉璃十碗。兽炭红炉暖。花下两枝银烛，和气洽、欢声满。 
从他吹急管。杯行须款款。尽做更移漏转，也犹胜、春宵短。 
踏莎行
鹗离风尘，燕辞门户。翩然举翮轻飞去。当初自恨探春迟，而今岂解留春住。 
花不重开，萍难再聚。垂杨只管牵离绪。直饶云雨梦阳台，梦回依旧无寻处。 
踏莎行（三月二十日元择旬会）
骤暖忽寒，送春迎夏。金沙过了酴醿谢。漏声款款日偏长，奇峰历历云如画。 
幸有杯觞，堪同保社。棋如飞雹晴空下。六人酬唱已成编，他年遂水留佳话。 
踏莎行（季功席上赋，时移尊就月，凉意甚佳，主人亲摘阮以娱客，故云）
露湿冠巾，风生襟袖。月华耿耿明如昼。主人情意十分浓，阮咸横膝清音奏。 
渐永更筹，新凉气候。穿针乞巧看看又。却怜相聚日无多，偷闲且可陪觞豆。 
踏莎行
明月清风，绿尊红袖。厌厌夜饮胜如昼。虽然文字有余欢，也须闲把笙歌奏。 
十雨如期，三秋届候。去年丰稔今年又。东阡西陌稼如云，笑他齐量区兼豆。 
踏莎行（寄远）
一撮精神，百般体态。兰心蕙性谁能赛。霎时不见早思量，许多日子如何睚。 
我已安排，你须宁耐。看看重了鸳鸯债。此生永愿不分飞，傍人一任胡瞋怪。 
踏莎行（七月十六日寿胡季海）
自昔中元，多生上相。麒麟今又来天上。云衢虽未掇勋名，月评先已腾声望。 
宝鼎浓熏，金翘绝唱。真珠百斛倾家酿。斯辰聊用祝龟龄，他年端合扶鸠杖。 
踏莎行（乙巳正月二日雪）
春已经旬，历方换岁。六花依旧来呈瑞。细思残腊与新年，一般清绝元非二。 
宿麦连云，遗蝗入地。坡仙有句谁能继。元宵此去日无多，会看霁色生和气。 
南歌子
生世逢端午，齐头五十番。一番须作一般看。又听竞船箫鼓、沸江干。 
不用丝缠臂，休将艾插门。及时蒲黍漫登盘。只恐岁华催促、鬓毛斑。 
南歌子（怀人）
心下悬悬地，侬家好好儿。相怜相惜许多时。岂料一朝轻拆、便轻离。 
要见无由见，教归不肯归。数珠懒把镜慵窥。二物渠所留者。只有新添鬓雪、减腰围。 
好事近（二月十日作）
春事日相催，红尽浅桃深杏。可惜窥园无暇，任绿苔封径。 
凭谁说与雨和风，休要太狂横。等待禁烟予告，要选幽寻胜。 
卜算子（二月二十六日夜大雷雨，枕上作）
午夜一声雷，急雨如飞雹。枝上残红半点无，密叶都成幄。 
苦恨簿书尘，刚把闲身缚。却忆湄湘春暮时，处处堪行乐。 
卜算子（二月晦，偕徐孟坚、滕审言、李季功游裴公亭作）
城上著裴亭，亭下临湘水。泼黛揉蓝画不成，暝色仍含紫。 
忙里不知春，却问今余几。相与偷将半日闲，共把尘襟洗。 
更漏子（与黄几叔然烛赏木犀。几叔归而有作，遂次其韵）
月蟠根，天雨粟。宜贮阿娇金屋。心欲醉，眼偏明。无穷佳思生。 
焰银＿，纷宝斝。倒著接摆花下。人已散，梦初回。渴心犹望梅。 
谒金门（己巳为内子寿）
香篆袅。瓶里梅英犹小。鸳瓦霜华晴欲晓。今年生日好。 
鬓绿颜朱不老。女嫁儿婚将了。四世团栾同一笑。人间如此少。 
鹧鸪天（己巳生日自作）
屈指新年五十三。未嫌垂领雪毵毵。设弧届旦人交贺，题座无功我自惭。 
荣莫羡，富休贪。寿龄也不慕彭聃。只思了却痴儿事，一榻香凝晓梦酣。 
秦楼月（为陈＿·寿）
三月一。题舆恰届垂弧日。垂弧日。武安门外，欢声扬溢。双瞳炯炯头如漆。天公付与长生质。长生质。云霄稳坐，持荷簪笔。 
卜算子
黄几叔所惠绿烛，遂赋。 
绿烛间红花，绝艳交相照。不分花时雨又风，折取供吟笑。 
拟把插乌巾，却恨非年少。点笔舒笺领略渠，座客词俱妙。 
临江仙（次黄几叔韵赋酴醿）
姑射仙人肌雪莹，笑他红紫纷纷。从教藏白后庭深。虬枝才破蕾，鼻观已遥闻。 
花正繁时春又暮，年华荏苒催人。惜花心事与谁论。长哦清绝句，目断古南云。 

　